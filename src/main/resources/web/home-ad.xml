<div class="content">

<h1>Matemātikas pulciņš ĀBVS!</h1>

<p>Prasme loģiski secināt kopš seniem laikiem bijusi svarīga izglītības daļa. 
    Antīkajā Grieķijā jaunieši mācījās ģeometriskus pierādījumus, 
    līdz pat 19.gadsimtam Eiklīda "Elementus" plaši izmantoja ģimnāzijās. 
    Mūsdienās līdzās ģeometrijai stājusies algebra, kombinatorika kā arī skaitļu teorija 
    (mācība par veselu skaitļu aritmētiku un dalāmību, kam ir liela nozīme informācijas šifrēšanā).</p> 

<p>Skolēns, kurš apguvis matemātiskas domāšanas pamatus, drošāk 
    jūtas arī matemātikas stundās - formulu lapiņu un citu špikeru vietā var lietot 
    dažus vispārīgus principus, kas ļauj piemirstās formulas un citus robus aizpildīt 
    patstāvīgi, uztverot matemātiku nevis kā atsevišķu paņēmienu jūkli, 
    bet kā vienotu sistēmu. Tomēr pierādīšanas un secināšanas prasmju apgūšana 
    prasa vingrināšanos un individuālu darbu. Mūsdienās to parasti apgūst ārpusklases nodarbībās.</p>

<p>Padziļinātas matemātikas nodarbības, protams, noder ne vien nākamajiem matemātiķiem, 
    bet arī juristiem, finansistiem, zinātniekiem, ārstiem, žurnālistiem - 
    visiem tiem, kuri strādā ar informāciju, kaut ko pēta un secina. 
    Nestandarta uzdevumu risināšanu padara aizraujošāku skolēnu olimpiādes 
    un citas sacensības (Latvijā notiek dažādu līmeņu olimpiādes un 
    neklātienes konkursi; labākie risinātāji dodas arī uz starptautiskām sacensībām; 
    turklāt pēdējo četru gadu laikā organizē arī olimpiādes īpaši meitenēm, 
    lai veicinātu viņu interesi par matemātiku).</p>

<p>Nestandarta matemātika un gatavošanās olimpiādēm ir arī ĀBVS - 
    <b>ik ceturtdienu no 15:30 līdz 17:00</b> (jaunās skolas 2. stāvā). 
    Matemātikas pulciņu vada Kalvis Apsītis (programmētājs un LU docents; 
    arī savulaik sekmīgi piedalījies olimpiādēs). Pulciņš domāts 4.-12.klašu 
    skolēniem (lielākā daļa darba notiek atsvišķi 4.-7.klasēm un 
    vecākajām klasēm). Mūsu pulciņa mājaslapa ir 
    <a href="http://www.dudajevagatve.lv/math/home.html">http://www.dudajevagatve.lv/math/home.html</a>, 
    ko sadarbībā ar NMS (LU Neklātienes Matemātikas Skola) paredzam 
    izmantot skolotāju tālākizglītībai. 
    Skolēniem šī Interneta vietne nav nepieciešama, jo ir papīra izdales materiāli. 
    Skolēnam uz pulciņu jādodas ar savu rakstāmo un zinātkāru noskaņojumu.</p>

<p>4.-12.klašu skolēni (neatkarīgi no matemātikas vērtējumiem un arī pašvērtējumiem) 
    mīļi aicināti! Bieži izrādās, ka tieši ar t.s. nestandarta uzdevumiem jauniešos 
    mostas interese par matemātikas priekšmetu vispār un arī vērtējumi uzlabojas. 
    Labas sekmes, brīvību un jaunrades prieku mums visiem jaunajā mācību gadā!</p>

<ul>
<li><a href="http://www.abvs.lv/informacija?rec=298">Informācija ĀBVS mājaslapā</a></li>
<li><a href="http://www.abvs.lv/informacija/pulcini">Visu ĀBVS pulciņu saraksts</a></li>
</ul>

</div>
