<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <title>Izdevumu/balsu korelacijas</title>
  <style>
      code{white-space: pre-wrap;}
      span.smallcaps{font-variant: small-caps;}
      span.underline{text-decoration: underline;}
      div.column{display: inline-block; vertical-align: top; width: 50%;}
  </style>
<script type="text/x-mathjax-config">
MathJax.Hub.Config({
  tex2jax: {inlineMath: [['$','$'], ['\\(','\\)']]}
});
</script>
<script type="text/javascript" src="http://cdn.mathjax.org/mathjax/latest/MathJax.js?config=default"></script>

  <link rel="stylesheet" href="pandoc.css" />
  <!--[if lt IE 9]>
    <script src="//cdnjs.cloudflare.com/ajax/libs/html5shiv/3.7.3/html5shiv-printshiv.min.js"></script>
  <![endif]-->
</head>
<body>
<h1 id="partiju-tēriņi-un-rezultāti-korelācijas">Partiju tēriņi un rezultāti: Korelācijas</h1>
<p><a href="http://85.254.250.28/downloads1/zpd-election-ads/">Uz sākumu</a><br />
<strong>Anotācija:</strong> Šajā lapā aplūkosim nevis atsevišķo partiju kampaņu efektivitāti, bet kā mainās balsu skaits (atkarīgais parametrs - vertikālā jeb Y ass) no kampaņā iztērētās naudas (neatkarīgais parametrs - horizontālā jeb X ass). Izvilksim lineārās regresijas taisni, kas tuvināti apraksta balsu skaita pieaugumu atkarībā no iztērētās naudas un aprēķināsim Pīrsona korelācijas koeficientu. Tas parādīs, cik spēcīga ir saņemto balsu skaita atkarība no reklāmās ieguldītās naudas.</p>
<h2 id="diagrammas">Diagrammas</h2>
<p>Softs, ar kuru zīmētas korelāciju diagrammas (valoda R): <a href="correlations.R">correlations.R</a></p>
<p><strong>Iegūtās balsis atkarībā no kampaņā iztērētās naudas:</strong></p>
<figure>
<img src="declarations/corr1.png" alt="Diagramma Nr.3: Korelācija starp izdevumiem un balsīm" /><figcaption>Diagramma Nr.3: Korelācija starp izdevumiem un balsīm</figcaption>
</figure>
<h2 id="lineārā-regresija">Lineārā regresija</h2>
<p>Tumši zaļā svītra, kura attēlā ir gandrīz horizontāla, apzīmē korelācijas taisni. Tā ir taisne, kuras attālumu kvadrātu summa līdz visu 7 Saeimā tikušo partiju datu punktiem (balsis/izdevumi) ir vismazākā. Faktiski starp Saeimā iekļuvušajām partijām rezultāta atkarība no kampaņā ieguldītās naudas ir ļoti vāja; septiņi sārtie rombiņi nav izvietojušies kādas lineāri augošas taisnes tuvumā, tie ir juceklīgi izmētāti. Korelācijas koeficients <span class="math inline"><em>k</em> = 0.02</span> nozīmē, ka vēlēšanu iznākuma atkarība no reklāmā ieguldītās naudas faktiski nav.</p>
<p>Vai tas nozīmē, ka Saeimā var iekļūt vispār bez naudas? Tas, protams, nebūtu patiesība, jo ir diezgan lieli sākotnējie/fiksētie izdevumi, kas partijai nepieciešami, lai vispār varētu iestāties spēlē un pārvarēt 5% barjeru. (Pēc tam, kad partija šo sākotnējo barjeru pārvarējusi, tālāka naudas tērēšana vairs nav efektīva - kā to redzam, salīdzinot ZZS un KPV rezultātus.)</p>
<p>Lai iegūtu vismaz pirmo priekšstatu par reklāmai nepieciešamo summu, izdarīsim 2 pieņēmumus:</p>
<ul>
<li>Partijas darbības efektivitāte, “pārvēršot” reklāmu vēlētāju balsīs, nav ekstrēma (kā ZZS vai KPV), bet ir vienāda ar vēlēšanās sasniegto caurmēru: <br /><span class="math display">$$\frac{m_1+m_2+\ldots+m_{10}}{v_1+v_2+\ldots+v_{10}}$$</span><br /> Šajā formulā <span class="math inline"><em>m</em><sub><em>i</em></sub></span> apzīmē <span class="math inline"><em>i</em></span>-tās partijas iztērēto naudu, bet <span class="math inline"><em>v</em><sub><em>i</em></sub></span> - iegūtās balsis. Ievietojot skaitļus no KNAB pieejamajām partiju deklarācijām (izdoto naudu) un CVK publicētajiem datiem par balsīm, iegūstam attiecību 4.76 EUR. Tas ir 13.Saeimas vēlēšanu laikā izdotais naudas daudzums par 1 vēlētāja balsi (“vidējo” balsi, kas dažādām partijām var būtiski atšķirties).</li>
<li>Šādi iegūto vienas balss “cenu” reizinām ar 5% barjeru. Iegūstam <span class="math inline">4.76 ⋅ 42196 = 200853</span></li>
</ul>
<p>Secinām, ka Saeimā iekļuvušai partijai vajadzētu iztērēt vismaz 200 tūkstošus EUR (atrasties pa labi no vertikālās raustītās līnijas). Pretējā gadījumā - vai nu netiks pārsniegta barjera, vai arī jāpieņem, ka partijas priekšvēlēšanu kampaņa izdosies labāk nekā “rekordistiem” no KPV - A.Kaimiņam, A.Gobzemam u.c. Visas citas Saeimā iekļuvušās partijas minētos 200 tūkstošus eiro iztērēja. Savukārt, LRA, LKS, Progresīvie netika un arī nesasniedza šo summu. Nevar, protams, apgalvot, ka viņi tiktu, ja būtu tērējuši vairāk - bet pārāk taupīga kampaņa, visticamāk, negatīvi iespaidoja viņu rezultātu.</p>
<figure>
<img src="declarations/corr2.png" alt="Diagramma Nr.4: Caurmēra izdevumu modelis" /><figcaption>Diagramma Nr.4: Caurmēra izdevumu modelis</figcaption>
</figure>
<h2 id="secinājumi">Secinājumi</h2>
<ol type="1">
<li>Jāuzsver, ka korelācija nenozīmē cēloņsakarību. Partijas iztērētajai naudai un saņemto balsu skaitam, nenoliedzami, ir kopsakars: Partijas, kuras ir lielas, Latvijas politikā darbojas pietiekami aktīvi, izveidojušas plašu atbalsta tīklu reģionālo organizāciju izskatā, parasti arī saņem salīdzinoši daudz balsu vēlēšanās un daudz ziedojumu, ko izmantot sevis reklamēšanai. Tas tomēr nenozīmē, ka nauda tieši (vai vēl jo vairāk - lineāri) iespaidotu vēlēšanu rezultātu, t.i., iztērējot divreiz vairāk naudas, varētu iegūt divreiz lielāku rezultātu.</li>
<li>Ir tomēr zināms naudas daudzums, zem kura partijai ir grūti sasniegt nospraustos mērķus. To mēģinājām novērtēt lineārā modelī (cik daudz naudas vajadzīgs, ja caurmēra cenu par vienu balsi reizinām ar vēlētāju skaitu 5% barjeras pārsniegšanai). Novērojam, ka dažām partijām (piemēram, “Progresīvajiem”) bija drusku par maz naudas, lai veiksmīgi reklamētos.</li>
<li><strong>Ko gribētos pētīt tālāk?</strong> 13.Saeimas vēlēšanas bija drusku neparastas - pēc dažu politologu (kuru?) atzinuma tur sacentās “vecie” politiskie spēki - Jaunā Vienotība, ZZS, Nacionālā Apvienība ar nosacīti “jaunajiem” politiskajiem spēkiem: Attīstībai/PAR, KPV un JKP. Tādēļ var gadīties, ka “vecajām” partijām vajadzēja pavisam citādas reklāmas kampaņas, lai varētu sacensties ar “jaunajām” un parasti tās izmaksāja krietni dārgāk. Tādēļ būtu interesanti aplūkot korelācijas plašākai datu kopai - apskatīt arī iepriekšējo Saeimu vēlēšanas, pašvaldību vēlēšanas u.c. Tas ļautu iegūt precīzākus secinājumus par kampaņu naudas plānošanu.</li>
</ol>
</body>
</html>
